---
title: Работа с текст под Windows
date: 2020-02-26 07:20:00 +0300
categories: [Публикации, Софтуер]
tags: [софтуер,windows,уиндоус,текст,бележки,електронни книги,редактор,редактори,pdf,markdown,документи,електронни таблици,комикси]
media_subpath: /assets/img/posts_images/text_under_windows/
image:
  path: windows-text-editors.jpg
  width: 800
  height: 500
  alt: MS Windows е операционна система собственост на компанията Microsoft
---

## Какво представлява MS Windows?

Microsoft Windows, често наричан просто Windows, е операционна система със затворен код, разработка на софтуерната компания Microsoft. Добила популярност заради своята универсалност, днес това е най-използваната операционна система за десктоп компютри с пазарен дял от над 88%.

## Как избирам софтуер?

В случай, че имам избор - винаги избирам софтуер с отворен код. Обикновено е съпроводен и с допълнителен бонус - Безплатен! Друг важен фактор при избора, е възможността да може да се инсталира посредством пакетен мениджър. Така се спестява много време в случаите, когато се налага да инсталирам няколко програми една след друга. Пакетни мениджъри като Chocolatey дават възможност за актуализиране на всичкия инсталиран софтуер само с една команда.

## Visual Studio Code

Не съм фен на продуктите на Майкрософт, но този софтуер е просто феноменален. Без значение дали искате да редактирате най-обикновен текстов файл или ви се налага да напишете конфигурация в `YAML` формат, или пък се нуждаете от пълноценна среда за разработка, този редактор няма да ви предаде!

### Предимства на Visual Studio Code

- [x] Отворен код
- [x] Огромен набор от разширения - Extensions
- [x] Разработва се активно
- [x] Лесно се свързва с хранилища - Repositories, като Github, GitLab и др.
- [x] Не изисква голям системен ресурс
- [x] Безплатен

### Недостатъци на Visual Studio Code

- [ ] Телеметрия [^1]
- [ ] При инсталиране на голям брой разширения, може да има неочаквано поведение

[^1]: Телеметрията може да бъде изключена от настройките: `File` -> `Preferences` -> `Settings`. В търсачката пишете: telemetry. Следва премахване на отметките от всички места, както и избиране на опцията `off` от падащото меню **Crash Reports	Error Telemetry	Usage Data**.

### Инсталиране на Visual Studio Code

- Официален сайт: [visualstudio.com](https://code.visualstudio.com/)
- Chocolatey: `choco install vscode`

## Libre Office

За случаите, когато се налага по-сериозна текстообработка, създаване или редактиране на електронна таблица, както и за изготвяне на презентация, този пакет е незаменим. Съвместим е с MS Office и е с отворен код. Познавам хора издали цели книги благодарение на този софтуерен пакет.

### Предимства на Libre Office

- [x] Отворен код
- [x] Пълен офис пакет
- [x] Пълноценен заместител на скъпия MS Office
- [x] Разработва се активно
- [x] Безплатен

### Недостатъци на Libre Office

- [ ] Не винаги е налична абсолютна съвместимост с MS Office, особено при документи с по-сложно форматиране
- [ ] Проверката на правопис за български език не е най-добрата

### Инсталиране на Libre Office

- Официален сайт: [libreoffice.org](https://www.libreoffice.org/)
- Chocolatey: `choco install libreoffice-fresh`

## Sumatra PDF

За преглед на документи в преносим формат или така наречените PDF файлове използвам Sumatra PDF. Подходящ е за четене както на PDF файлове, така и на електронни книги във формат `epub` или `mobi`. Любителите на комикси също могат да се възползват. Налична е поддръжка на формат (`cbz`/`cbr`).Други файлове поддържани от тази програма са `DjVu`, `XPS`, `CHM`.

### Предимства на Sumatra PDF

- [x] Отворен код
- [x] Безплатен

### Недостатъци на Sumatra PDF

- [ ] Няма възможност за редакция

### Инсталиране на Sumatra PDF

- Официален сайт: [sumatrapdfreader.org](https://www.sumatrapdfreader.org/free-pdf-reader)
- Chocolatey: `choco install sumatrapdf`

## Joplin

Обичам да си водя записки. Тук съм пристрастен към така наречения Markdown формат. Поради тази причина използвам Joplin. Почти не минава ден, в който да не се докосна до този прекрасен софтуер. Всичко е педантично подредено в категории и е маркирано с тагове. По този начин, много бързо и лесно намирам записките, които търся.

### Предимства на Joplin

- [x] Отворен код
- [x] Активно се разработва
- [x] Разширения
- [x] Възможност за криптиране
- [x] Наличен за десктоп и мобилни устройства
- [x] Синхронизация между устройствата
- [x] Възможност за експортиране в различни формати
- [x] Безплатен

### Недостатъци на Joplin

- [ ] Труден за съвместна работа в екип

### Инсталиране на Joplin

- Официален сайт: [joplinapp.org](https://joplinapp.org/)
- Chocolatey: `choco install joplin`

За сега толкова. Ако се появи нещо ново и интересно на хоризонта, тази статия ще бъде обновена.
