---
title: XMPP - Комуникирай свободно!
date: 2019-04-05 09:45:00 +0300
categories: [Публикации, XMPP]
tags: [xmpp,услуга,безплатна,свободна,комуникация]
media_subpath: /assets/img/posts_images/xmpp_communication/
pin: true
image:
  path: xmpp.jpg
  width: 800
  height: 500
  alt: За тези, които търсят алтернатива на големите технологични компании.
---

XMPP (известен също като Jabber) е добре установен протокол за незабавни съобщения, който милиони са използвали и продължават ежедневно да го използват, вероятно без да имат представа за това. Различни популярни приложения за съобщения са започнали като XMPP чат клиенти, преди да се превърнат в нещо изолирано, лъскаво и частно.

Има много причини, поради които бихте могли да помислите за чат посредством XMPP клиент, вместо да се присъедините към поредната нашумяла платформа.

## Какво е XMPP?

XMPP, съкратено от **Ex**tensible **M**essaging and **P**resence **P**rotocol, представлява децентрализиран стандарт за съобщения, подобен на електронната поща. Всеки може да създаде XMPP профил (акаунт) на един сървър и да разговаря с някого, регистриран на друг сървър. Подобно на електронната поща, нито една компания няма достъп или контрол върху данните на всички потребители в глобален мащаб. Можете да избирате сред различни доставчици на XMPP, точно както можете да избирате между различни доставчици на услугата за електронна поща.

Първоначално известен като Jabber, XMPP служи като интернет стандарт, който намалява нуждата от това хората непрекъснато да *"преоткриват топлата вода"*. Кодът и спецификациите са отворени за всеки, желаещ да го изучи и внедри. Също така е относително лесно да настроите XMPP сървър, който позволява на хората да създават акаунти и да комуникират помежду си, посредством съобщения. Ето защо Google Talk, Facebook Messenger и WhatsApp са използвали XMPP в една или друга степен. Въпреки, че тези компании избраха да изолират своите платформи, има много отворени XMPP доставчици, сред които можете да избирате. Пример за български XMPP доставчик е [Chatrix.One](https://docs.chatrix.one/).

XMPP съществува от 1999г. и остава стандарт, който хората активно развиват и използват. Много сайтове или услуги, които съдържат функция за чат, продължават да се обръщат към XMPP, какъвто е случаят със съвременната услуга за видео конференции [Jitsi Meet](https://meet.jit.si/).

## Как мога да използвам XMPP?

Както вече споменах XMPP работи подобно на електронната поща. Създавате акаунт при доставчик и имате възможност да изпращате съобщение до други потребители на XMPP, независимо при кой доставчик са регистрирани те.

Първата стъпка, е да намерите доставчик, който на вас ви харесва. Много от тях са безплатни, докато други могат да ви таксуват за поддръжка на сървъра. Списък с XMPP сървъри можете да намерите на страницата [providers.xmpp.net](https://providers.xmpp.net/).

Да речем, че сте се спрели на доставчик. Следва да регистрирате профил. Процесът може да варира в зависимост от избрания от вас доставчик, като някои предлагат регистрация през уеб сайт, а други ви позволяват да се регистрирате директно през приложение, било то мобилно или за десктоп.

Когато създавате своя профил, ще трябва да изберете потребителско име. Потребителските имена много напомнят на тези при регистрация на електронна поща. Например `pesho@chatrix.one` или `penna.stoeva@chatrix.one`. Всичко след символа `@` показва сървъра, където може да бъде намерено съответното потребителско име.

На този етап, ако още не сте го направили, трябва да изберете XMPP клиент. Подобно на имейл клиенти като Mozilla Thunderbird и Microsoft Outlook, XMPP клиентите се предлагат в много форми. Можете да намерите списък с XMPP клиенти на официалния уеб сайт на XMPP [xmpp.org](https://xmpp.org/software/?platform=all-platforms). Най-използваните XMPP клиенти, в зависимост от операционната система с която работите са:

### Windows

| Клиент   |Безплатен|Отворен код| Линк                                        |
|:---------|:-------:|:---------:|:-------------------------------------------:|
|**Gajim** | ✅      | ✅       | [**Gajim.org**](https://gajim.org/download) |

### Linux

| Клиент   | Безплатен |Отворен код| Линк                            |
|:---------|:---------:|:---------:|:-------------------------------:|
|**Gajim** | ✅ |  ✅ | [**Gajim.org**](https://gajim.org/download) |
|**Dino**  | ✅ |  ✅ | [**Dino.im**](https://dino.im/#download)    |

### macOS

| Клиент   | Безплатен | Отворен код | Линк                                  |
|:---------|:---------:|:-----------:|:------------------------------:|
|**Gajim** | ✅       | ✅          | [**Gajim.org**](https://dev.gajim.org/gajim/gajim/-/wikis/help/Gajim-on-macOS) |
|**Beagle IM** | ✅ | ✅ | [**Mac App Store**](https://apps.apple.com/us/app/beagleim-by-tigase-inc/id1445349494)|

### Android

| Клиент           | Безплатен | Отворен код | Линк                            |
|:-----------------|:---------:|:-----------:|:-------------------------------:|
|**Conversations** | ✅ | ✅ | [**F-droid**](https://f-droid.org/packages/eu.siacs.conversations/) |
|**Conversations** | **7.79лв** | ✅ | [**Google Play**](https://play.google.com/store/apps/details?id=eu.siacs.conversations) |

### iOS

| Клиент   | Безплатен | Отворен код | Линк                                     |
|:---------|:---------:|:-----------:|:----------------------------------------:|
|**Monal** | ✅ | ✅ | [**App Store**](https://apps.apple.com/us/app/monal-xmpp-chat/id317711500) |

### Уеб базиран

| Клиент         | Безплатен | Отворен код | Линк                              |
|:---------------|:---------:|:------------------:|:------------- ------------:|
|**Converse.js** | ✅ | ✅ | [**Conversejs.org**](https://conversejs.org/fullscreen.html) |

### Терминал / CLI

| Клиент       | Безплатен | Отворен код | Линк                                 |
|:-------------|:------------------:|:------------------:|:--------------------:|
|**Profanity** | ✅ | ✅ | [**Profanity-IM**](https://profanity-im.github.io/) |

### Инсталирах клиент - Сега какво?

След като сте инсталирали клиент, е време да влизате с вашето потребителско име и парола. Можете да добавите контакти и да започнете да изпращате съобщения до други XMPP абонати. Изживяването ще се стори познато на всеки, който помни AIM или Yahoo Messenger.

XMPP комуникацията не е ограничена само до текстови съобщения. Имате възможност да обменяте:

- [x] Емотикони
- [x] Изображения
- [x] Аудио клипове
- [x] Видео клипове
- [x] Файлове от различен тип
- [x] Споделяне на местоположение
- [x] Аудио и видео разговори
- [x] Гласови съобщения

Налични са следните функции:

- [x] Индикация за доставено съобщение
- [x] Индикация за прочетено съобщение
- [x] Индикация за това, че контактът пише в момента
- [x] Групов чат
- [x] Криптиране на комуникацията
- [x] Снимки (Аватари) за вашите контакти
- [x] Синхронизация с десктоп
- [x] Съвместимост с най-използваните операционни системи

Интерфейсът може да не изглежда толкова модерен, като на масовите платформи, но повечето от основните функции са налице. Вашето преживяване ще зависи много от клиента, който решите да използвате. Ако искате модерен интерфейс и всички възможни екстри, най-добрият клиент, според мен, е [Conversations](https://conversations.im/). Към момента е наличен само за операционната система Android.

## Причини да използвате XMPP

Използването на XMPP е доста лесно. По-интересен е може би въпросът - защо да използвате XMPP? Има много предимства на отворените стандарти и децентрализацията, които масовите платформи, въпреки тяхната популярност, не могат да предложат.

### Поверителност

XMPP е толкова личен, колкото искате да бъде. Точно както при електронната поща, вашият доставчик може да чете всички изпратени съобщения и свързаните с тях мета данни. За щастие тук имате възможност да защитите съдържанието на вашите съобщения, като активирате криптиране. Съществуват различни опции, но най-модерната и сигурна, за момента, е криптиране чрез [OMEMO](https://conversations.im/omemo/). Методът е базиран на протокола Signal, използван от едноименното приложението за лични съобщения.

Повечето оператори на XMPP сървъри са малки и нямат намерение да сканират или монетизират вашите съобщения, но за да сте абсолютно сигурни, че доставчикът не знае с кого се свързвате и каква комуникация обменяте, можете да изградите свой собствен XMPP сървър.

Когато активирате криптиране, ключовете отговорни за шифроването на трафика ще бъдат съхраняват във вашето устройство, а не на сървъра. Това е важно, тъй като по този начин можете да сте сигурни, че дори и операторът притежаващ физически достъп до информацията съхранявана на сървъра, няма да бъде в състояние да я разчете и анализира.

При желание от ваша страна, можете да откажете съхраняване на историята за вашата комуникация на сървъра. Функцията се нарича MAM (Message Archive Management). Това е просто една настройка във вашето приложение - клиент, с варианти включено или изключено. По този начин всички съобщения, успешно доставени до вашето устройството, ще бъдат изтривани от сървъра. Неудобството е, че ще изгубите възможност за синхронизация, ако използвате повече от един клиент. Хубаво е, да имаме право на избор.

### Децентрализация

Централизираните услуги идват с много удобства. Лесно е да намерите контакти за изпращане на съобщения, всеки има еднакъв опит и актуализациите могат да са достъпни за всички едновременно. Макар и със закъснение, ние все повече започваме да осъзнаваме недостатъците. Централизираните услуги дават на една компания пълен контрол върху важни моменти, като:

![Централизирана комуникация](centralized-communication-dark.JPG){: .dark .right .shadow w="400" h="400" }
![Централизирана комуникация](centralized-communication-light.JPG){: .light .right .shadow w="400" h="400" }

- Какво се определя като приемлива реч?
- Кого блокират?
- Кой може да създаде акаунт?
- Какво се случва с комуникацията на потребителите?
- Какво се случва с мета данните?
- Какво се случва със споделените файлове и снимки?

Едно е сигурно. Информацията ще бъде обработена! Многократно анализирана, старателно етикетирана (тагната), за да може да бъде продадена безброй пъти на жадни за пари маркетингови компании. При това никога няма да ви попитат искате или не. Всъщност вие искате! Нали точно вие приехте лицензионното споразумение с крайния потребител. Помните ли онзи бутон <kbd>Приемам</kbd> или <kbd>Съгласен съм</kbd>?

>*Прочетохте ли с какво се съгласявате преди да приемете поредната безумна политика?*
>*Мииии... Не!?*

 Естествено, че не! Кой има време да чете десетки страници от които нищо не става ясно? В крайна сметка, това е целта на тези споразумения, създадени от армия юристи. Трябва да са максимално скучни за четене и трудни за разбиране, с колкото се може повече неразбираеми изрази и по възможност няколко десетки, а защо не и стотици, страници. Крайната цел е ясна. Вие трябва да натиснете бутона за съгласие без да се замисляте за последствията.

Повече по този въпрос на [biggestlieonline.com](https://www.biggestlieonline.com/).

> **Задача за домашна работа**
> 
> Ако използвате приложението Viber, изберете най-долу трите точки с надпис `More`, от там `Settings`, от там `Privacy`, от там `Personal data` и последно `Manage ad preferences`.
>
>Попаднахте на безкраен списък с маркетингови компании, на които ви продават ежедневно или ежеминутно. *Представям си как в този момент отваряте широко очи. Добре дошли в реалния свят!*
{: .prompt-tip }

![Децентрализирана комуникация](decentralized-communication-dark.JPG){: .dark .right .shadow w="400" h="400" }
![Децентрализирана комуникация](decentralized-communication-light.JPG){: .light .right .shadow w="400" h="400" }

При XMPP нещата са доста различни. Никой не може да ви спре да създадете XMPP акаунт, точно както никой не може да ви спре да използвате електронна поща. Няма реклами, промоции оферти и маркетингови компании. Липсват и безкрайните споразумения с крайния потребител.

Правилата за ползване, ако има такива, сe обявяват на интернет страницата на оператора предлагащ XMPP услугата. Обикновено отнема около минута да се запознаете с тях. Като пример, можете да видите страницата на [Chatrix.One](https://docs.chatrix.one/terms/).

### Гъвкавост и право на избор

При повечето платформи за чат вие сте ограничени в избора на софтуер. Предоставя ви се само официалното приложение за съобщения или уеб сайт. Компаниите сами решават дали да бъдат допуснати трети страни, разработващи софтуер за тяхната платформа, които може да не са в състояние да внедрят всички функции.

Като стандарт, а не като платформа, XMPP ви позволява да използвате всеки клиент, който желаете, точно както можете да използвате всяко приложение за четене на електронна поща. Дали вашият софтуер разполага с всички най-нови функции зависи от това дали разработчикът на избрания от вас клиент ги е внедрил, а не от това дали има разрешение.

## Недостатъци на XMPP

Недостатък от използването на XMPP e, че повечето приложения са лишени от онзи пристрастяващ блясък и модернизъм в потребителския интерфейс, каращ потребителя да не отлепвате очи от екрана. Липсва и клюкарският елемент, типичен за водещите социални мрежи.

При XMPP комуникацията, нещата са по-скоро с практическа насоченост. Прекарвате значително по-малко време взирайки се в екрана на вашето устройство. Именно поради тази причина, можете да се съсредоточите върху далеч по-стойностните за вас неща от живота.

## Тестът на времето

Платформите за чат идват и си отиват. В даден момент хората използваха предимно AOL Instant Messenger, в следващия преминаха към Google Talk, Facebook Messenger, WhatsApp или Discord. Често тази миграция е резултат от спиране на услугата или поради факта, че приложението е било подложено на радикални промени в дизайна. Друга честа причина е, когато компанията решава да направи драстична промяна в политиката.

Подобно на електронната поща, XMPP съществува от дълго време и е надеждна технология. С дългогодишната история зад гърба си, може да се каже, че е издържал тестът на времето. Ако успеете да убедите вашите контакти да направят тази крачка, всички вие можете да се придържате към него толкова дълго, колкото желаете.

## Трябва ли да използвате XMPP?

Въпреки възрастта си или може би поради нея, XMPP остава надеждна опция за тези, който просто търсят алтернативен начин да комуникират онлайн със своите роднини, близки и приятели. Факт е, че има цели организации преминали към този метод за онлайн комуникация.

Основните платформи за чат все повече проследяват и монетизират нашата комуникация. Доставчиците на XMPP предлагат по-тихо кътче в мрежата, където благодарение на съвременните методи за криптиране, можете да *чатите* необезпокоявани.

Ако търсите български сървър, [Chatrix.One](https://docs.chatrix.one) може да се окаже вашето кътче.
