---
title: Онлайн инструменти за оператори на XMPP сървър
date: 2022-06-09 10:25:00 +0300
categories: [Публикации, XMPP, Инструменти]
tags: [xmpp,онлайн,инструменти,оператори,комуникация]
media_subpath: /assets/img/posts_images/xmpp_online_tools/
image:
  path: xmpp-tools.jpg
  width: 800
  height: 500
  alt: Онлайн инструменти за тестване работоспособността на XMPP сървър
---

Красотата на XMPP се състои в това, че винаги има избор. Като започнем от архитектурата, операционната система, минем през платформата и стигнем чак до приложението с което ще комуникират абонатите. На всеки етап разполагаме с набор от опции. Именно поради тази причина, XMPP сървър може да бъде изграден върху платка с размерите на кредитна карта, какъвто е случаят с RaspberryPi, така и на клъстър от десетки VPS машини, разположени в център за данни.

Има и още по-добра новина! Водещите платформи за изграждане на XMPP сървър са с отворен код. Следователно, можем да ги използваме безплатно. Също така е възможно да бъдат модифицирани в случай, че това се налага поради специфична нужда.

Най-популярни платформи към днешна дата са:

- [Ejabberd](https://www.ejabberd.im/index.html)
- [Prosody](https://prosody.im/)
- [Openfire](https://www.igniterealtime.org/projects/openfire/)
- [Metronome](https://metronome.im/)
- [MongoseIM](https://esl.github.io/MongooseDocs/latest/)

Разбира се всяка си има своите предимства и недостатъци. Аз лично започнах 2018г. с Prosody, като през 2022г. мигрирах към Ejabberd. Описание на причините да направя този преход са налични на [docs.chatrix.one](https://docs.chatrix.one/faq/?h=prosody%3F#ejabberd-prosody).

Да предположим, че вече сте инсталирали и настроили вашия XMPP сървър. Време е да го тествате, тъй като има огромна разлика между работещ и правилно конфигуриран сървър.

## XMPP Compliance Tester

Превърнал се в еталон, този тест ще отговори на множество въпроси, които бихте имали относно конфигурацията на вашия XMPP сървър. Също така, ще се ориентирате за това дали сте конфигурирали правилно вашите XEPs.

[compliance.conversations.im](https://compliance.conversations.im/)

## XMPP Status Checker

Проверява за това дали протича комуникация C2S /клиент към сървър/, както и S2S /сървър към сървър/.

[connect.xmpp.net](https://connect.xmpp.net/)

## JMeter

JMeter представлява софтуер с отворен код, написан на Java. Дава възможност да тествате уеб приложения при различна степен на натоварване. По този начин, можете да наблюдавате поведението на услугата при екстремни условия. За да тествате вашия XMPP сървър е необходимо да инсталирате плъгин.

[JMeter](https://jmeter.apache.org/)

## XMPP Love

За да разберете дали правилно са настроени SRV записите на вашия XMPP сървър.

[xmpp.love](https://xmpp.love/)

## Trickle ICE

Ако предлагате аудио и видео комуникация, можете да тествате работоспособността на вашия STUN/TURN сървър посредством този безплатен онлайн инструмент.

[Trickle ICE](https://webrtc.github.io/samples/src/content/peerconnection/trickle-ice/)

## Hardenize

Автоматично откриване и наблюдение целия мрежов периметър.

В днешно време има толкова много функции за сигурност, които се налага да бъдат внедрени и мрежови услуги за конфигуриране, че всеки има нужда от помощ за да разбере поведението на мрежите.
Hardenize предоставя услуга за непрекъснат мониторинг, следене и откриване. Наблюдава сертификати, предотвратява *"счупване"* и позволява да постигнете нужната сигурност.

[hardenize.com](https://www.hardenize.com/)

## CryptCheck

Предоставя възможност за тестване на протоколи HTTPS, SMTP, XMPP, TLS, SSH.

[cryptcheck.fr](https://cryptcheck.fr/)

## ImmuniWeb

Богат набор от тестове.

[immuniweb.com](https://www.immuniweb.com/)

## Qualiys SSL Labs

Тази безплатна онлайн услуга извършва задълбочен анализ на конфигурацията на всеки SSL/TLS уеб сървър в публичното Интернет пространство. Благодарение на този тест можете да разберете дали SSL/TLS сертификатът на вашия сървър е валиден и отговаря на съвременните изисквания.

[ssllabs.com](https://www.ssllabs.com/ssltest/)

## Mozilla Observatory

Помага да разберете дали вашият уеб сайт е правилно конфигуриран и дали трафикът към него е сигурен.

[observatory.mozilla.org](https://observatory.mozilla.org/)

## Security Headers

Хедърите на HTTP отговорите, предоставят огромни нива на защита и е важно сайтовете да ги внедряват. Security Headers представлява лесен механизъм за оценката им, както и допълнителна информация за това как да бъдат разположени липсващите хедъри.

[Security Headers](https://securityheaders.com/)

## Mail Tester

Успоредно с XMPP, често се случва операторите да поддържат и имейл сървър. Именно тогава идва на помощ Mail Tester. Този инструмент ще провери за правилната конфигурация и ще тества дали можете да изпращате и получавате писма.

[mail-tester.com](https://www.mail-tester.com)
